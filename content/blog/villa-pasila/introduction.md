---
title: Vähempikin riittää
date: 2017-11-17 00:00:00 +0000
keywords:
categories: [villa pasila, blogit]
tags: []
banner: "img/villa-pasila/villa-pasila-imac-ipad-3d.png"

---
## Rahalla saa ja hevosella pääsee

Rakentamisessa on myös hieman sama ongelma. Markkinoilta löytyy toinen toista spesialimpia materiaaleja, merkkejä ja ratkaisuja. Sama pätee niin rakenteisiin, tekniikkaan, sisustuksen kuin kalustukseenkin. Ja kun sille tielle lähtee on vaikea lopettaa ennenkuin pankkitili sanoo POKS.

Eli yritetään pärjätä aika perussetillä. **Yksikerrosratkaisu** vähentää rakennekustannuksia ja yleistä kompleksisuutta. Ei tarvitse miettiä rappusia tai vesien ja lämmityksen vetämistä toiseen kerrokseen. **Pulpettikatossa** vesi valuu pääsääntöisesti yhteen suuntaan, tulee hieman vähemmän saumoja ja materiaaleja ja asentaminen pitäisi sujua aika vilkkaasti. Julkkarin **pystykoolausksen** *pitäisi* olla hieman turvallisempi ohjaamaan vedet maata kohti ja aukkojen pystyreunat on yksinkertaisempi toteuttaa. Toki ristikoolaus lisää ikävästi kustannuksia. Rakennus on sijoitettu kallion korkeimpaan kohtaan joten **kallioperustus** on mahdollinen. Säästöä tulee maatöiden vähyydestä tai räjäytysten välttämisestä mutta toki perustus ei ole yhtä nopea kuin tasamaalle.

Ja voi olla että siihen se yksinkertaistaminen sitten jääkin. Loppu säästäminen pitää tehdä hankkimalla materiaaleja silloin ja sieltä mistä edullisemmin saa ja tekemällä itse sen mitä pystyy.

## Kohti tuntematonta ja sen yli

Runkopaketin toimittaja löytyi ikuisuudelta tuntuvan vertailun jälkeen. Vähän tuntui surrealistiselta kun useimmat antoivat melkein eurolleen samanlaisia tarjouksia. Vastaava ja pääsuunnittelijakin löytyi vaikkei sekään ihan kivutonta ollut. Vaikka oletettavissa oli että Kirkkonummella luvan tuleminen voisi kestää useita kuukausia niin tuntuu että tämä oli se nopein vaihe. Ei siinä tainnut mennä kuin hieman kuukauden pintaan. Ensimmäiset kammioväristykset tulivat kun katsoin luvan perässä ripeästi saapunutta laskua. Vapaa-ajan rakentamisesta kun palkitaan asiakasta Kirkkonummella mm. €7,5/m2 maksurivillä niin voi olla että lapset saavat tänä jouluna konkreettisen esimerkin siitä mitä lahjakierrätys tarkoittaa.

Nyt on rungon pystytys sovittu huhtikuun alkuun seuraavaksi alkaa vanhan rakennuksen purku. Vielä on aika monta suunnitelmaa hankittavana ja päätöstä tehtävänä ennen kuin päästään edes aloittamaan rakentamista.

Lopputuloksena pitäis olla 150m2 vapaa-ajanrakennus jonka tulisi upota ympäröivään maisemaan ilman sen suurempaa dramatiikkaa. Nähtäväksi jää...

![](/img/villa-pasila/julkkarit.png)
